<p>Această versiune a Acordului pentru dezvoltatori va intra în vigoare pe 15 aprilie 2015.</p>

<p>Această secțiune superioară reprezintă o sinteză a termenilor de mai jos. Ea are rolul de a vă ajuta să înțelegeți termenii, însă citiți documentul în întregime, deoarece, atunci când vă dați acordul, indicați faptul că acceptați toți termenii, nu doar această sinteză:</p>

<ol>
<li>Trebuie să aveți cel puțin 18 ani pentru a fi Dezvoltator de conținut Marketplace sau să vă convingeți părinții să fie de acord, să supravegheze și să interacționeze cu serviciile noastre în numele dvs.</li>
<li>Trebuie să respectați toți termenii și politicile aplicabile, inclusiv orientările referitoare la confidențialitate și conținut.</li>
<li>Putem șterge conținutul dvs. Marketplace din Firefox Marketplace dacă îl considerăm dăunător sau controversat sau dacă încalcă politicile noastre sau acești Termeni.</li>
<li>Responsabilitatea pentru conținutul dvs. Marketplace vă aparține în exclusivitate, ceea ce înseamnă că sunteți responsabil(ă) pentru reglementările privind exportul, respectarea legislației, rambursări și asistență. Dacă vindeți conținutul dvs. Marketplace, sunteți responsabil(ă), de asemenea, pentru impozite, stabilirea prețurilor și rambursări. Dacă utilizați sistemul nostru de plată integrat, procesatorii de plăți integrați pot fi de acord să își asume taxele pe vânzări/TVA-ul, rambursările și alte aspecte legate de plată pentru dvs.</li>
<li>Nu comiteți fapte ilicite sau alte fapte care ne-ar putea crea prejudicii nouă sau altora.</li>
<li>Nu suntem responsabili pentru utilizarea de către dvs. a Firefox Marketplace, a conținutului dvs. Marketplace sau pentru acțiunile altor utilizatori, inclusiv ale altor dezvoltatori.</li>
<li>Veți fi responsabil(ă) pentru conținutul dvs. Marketplace și pentru utilizarea sau utilizarea abuzivă de către dvs. a Firefox Marketplace.</li>
</ol>

<h2>Introducere</h2>

<p>Compania Mozilla („Mozilla”, „noi”), cu sediul în 331 E. Evelyn Avenue, Mountain View, CA 94041, Statele Unite ale Americii, se angajează să promoveze alegerea și inovația pe web. În acest scop, am creat „Firefox Marketplace” &ndash; un site web accesibil publicului, care vă permite să distribuiți utilizatorilor conținutul dvs. Marketplace pentru a-l utiliza pe dispozitivele lor.</p>

<h2>Definiții</h2>

<ul>
<li>„Caracteristicile mărcii” înseamnă denumirile comerciale, mărcile comerciale, mărcile de servicii, numele de domenii și alte caracteristici distinctive ale mărcii fiecărei părți, respectiv, astfel cum este deținută (sau licențiată) periodic de partea respectivă.</li>
<li>„Firefox Marketplace” se referă la platforma noastră online destinată distribuirii de conținut Marketplace de către dezvoltatori către utilizatorii finali.</li>
<li>„Dispozitive FirefoxOS” se referă la dispozitivele distribuite de partenerii Mozilla, care utilizează sistemul de operare FirefoxOS dezvoltat de Mozilla.</li>
<li>„Conținut Marketplace” înseamnă aplicații și jocuri care sunt dezvoltate cu ajutorul tehnologiilor web deschise care pot rula pe mai multe platforme.</li>
<li>„Partenerii Mozilla” înseamnă furnizorii de servicii de telecomunicații și producătorii și distribuitorii de dispozitive.</li>
</ul>

<h2>Termeni de reglementare a utilizării de către dvs. a Firefox Marketplace</h2>

<p>În calitate de dezvoltator, sunteți binevenit(ă) să folosiți Firefox Marketplace pentru a facilita distribuirea conținutului dvs. Marketplace. Utilizarea Firefox Marketplace face obiectul termenilor și condițiilor prezentului Acord pentru dezvoltatori, al <a href="{{ MEDIA_URL }}docs/terms/en-US.html">Termenilor de utilizare</a> Firefox Marketplace și al politicilor Firefox Marketplace la care se face referire în prezentul acord și care sunt publicate pe Firefox Marketplace (colectiv denumite „Termenii”), fiecare dintre acestea fiind incluse aici prin referință.</p>

<h2>Acceptarea Termenilor</h2>

<p>Prin utilizarea Firefox Marketplace, sunteți de acord că aveți cel puțin 18 ani sau că acționați cu acordul și sub supravegherea părintelui; și că aveți puterea, capacitatea și autoritatea deplină de a accepta acești Termeni în numele dvs. sau, după caz, al angajatorului dvs. sau al altei entități pe care o reprezentați.</p>

<p>Pe măsură ce inovăm și introducem noi funcționalități pentru Firefox Marketplace, este posibil ca acești Termeni să necesite modificări. Ne rezervăm dreptul de a modifica acești Termeni la libera noastră alegere și, în cazul în care operăm modificări materiale, vă vom informa.</p>

<h2>Politica de confidențialitate a Firefox Marketplace</h2>

<p>Vi se va solicita să furnizați companiei Mozilla informații despre dvs. (precum date de identificare sau de contact) ca parte a procesului de înregistrare pentru și utilizare de către dvs. a Firefox Marketplace în calitate de Dezvoltator. Vom prelucra informațiile dvs. în conformitate cu <a href="{{ MEDIA_URL }}docs/privacy/ro.html">Politica de confidențialitate a Firefox Marketplace</a>.  Anumite funcționalități ale Firefox Marketplace sunt operate de servicii furnizate de terți. De exemplu, folosim furnizori terți pentru a genera evaluări ale aplicațiilor și a procesa plăți pentru aplicații. Sunteți de acord că orice informație furnizată acestor furnizori terți va fi întotdeauna exactă, corectă și actualizată. Furnizorii terți au propriile lor politici de confidențialitate și termeni de utilizare și sunteți încurajat(ă) să le citiți.</p>

<h2>Gestionarea Firefox Marketplace</h2>

<p>În relația dintre dvs. și Mozilla, conținutul dvs. Marketplace vă aparține în întregime. Întrucât trebuie să avem capacitatea de a gestiona Firefox Marketplace (inclusiv să prevenim abuzul), sarcina de includere și afișare a oricărui conținut Marketplace în Firefox Marketplace revine în exclusivitate Mozilla. Mozilla, comunitatea sau furnizorii terți ai acesteia pot recenza sau testa în orice moment orice conținut Marketplace al dvs. în vederea conformării la acești Termeni și la orice alte politici aplicabile.</p>

<p>Deși este posibil să puteți specifica magazinul din țara unde ați dori să distribuiți conținutul dvs. Marketplace, recunoașteți faptul că Firefox Marketplace este destinat accesului de pe orice dispozitiv care rulează tehnologie web deschisă și nu permite în prezent selectarea furnizării de conținut Marketplace către anumite dispozitive.</p>

<p>Responsabilitatea pentru relația dintre dvs. și utilizatorii finali ai conținutului dvs. Marketplace vă aparține în exclusivitate.</p>

<h2>Plăți</h2>

<p>Puteți opta să furnizați conținutul dvs. Marketplace în mod gratuit. Dacă doriți să solicitați plata unei taxe pentru conținutul dvs. Marketplace, o puteți face fie utilizând sistemul de procesare de plăți integrat al Firefox Marketplace, fie utilizând propriul dvs. sistem de procesare de plăți. În oricare dintre cazuri, Mozilla nu își asumă calitatea de comerciant online sau alte obligații privind conținutul dvs. Marketplace.</p>

<p>Dacă optați să utilizați sistemul de procesare de plăți integrat al Firefox Marketplace, va trebui să vă înregistrați pentru un cont de plăți la procesatorul de plăți integrat aplicabil. Așa cum este utilizat aici, un „cont de plăți” înseamnă un cont creat pentru dvs. de un procesator de plăți în baza unui acord separat între dvs. și procesatorul de plăți integrat, care autorizează procesatorul de plăți integrat să colecteze și să efectueze plăți în numele dvs. pentru conținutul Marketplace vândut prin Firefox Marketplace. Sistemul nostru de procesare de plăți vă poate oferi procesatori de plăți diferiți în jurisdicții diferite – <a href="{{ MEDIA_URL }}docs/pay-providers/all.html?v1">aici</a> găsiți o listă cu procesatori de plăți integrați și termenii lor standard. Dacă folosiți un procesator de plăți integrat, în măsura în care este necesar pentru ca respectivul procesator de plăți să vă furnizeze servicii, ne autorizați să partajăm datele dvs. cu respectivul procesator de plăți integrat. Procesatorii de plăți sunt terți și, prin utilizarea serviciilor lor, sunteți de acord să le respectați politicile de confidențialitate și termenii de utilizare a serviciului.</p>

<p>Dacă optați să utilizați sistemul de plată integrat al Firefox, vi se va percepe o taxă pe tranzacție pentru achiziționarea de către utilizatorii finali a conținutului dvs. Marketplace. Puteți găsi lista noastră cu taxele actuale
la <a href="https://developer.mozilla.org/docs/Apps/Marketplace_Payments">https://developer.mozilla.org/docs/Apps/Marketplace_Payments</a>. Ne rezervăm dreptul de a modifica taxele periodic, la libera noastră alegere.</p>

<p>Dacă vindeți conținutul dvs. Marketplace, sunteți de asemenea responsabil(ă) pentru impozite (inclusiv impozitul pe vânzări/TVA), stabilirea prețurilor, rambursări și alte obligații de plată. Dacă utilizați sistemul nostru de plată integrat, procesatorii de plăți integrați pot fi de acord să își asume plata impozitelor pe vânzări/TVA-ului, calitatea de comerciant online, rambursările și alte aspecte legate de plată pentru dvs. Taxa pe care o percepeți, rambursările, impozitele pe vânzări/TVA-ul pe care le datorați și alte aspecte legate de plăți intervin numai între dvs., respectivul procesator de plăți și cumpărătorii conținutului dvs. Marketplace.</p>

<p>Dacă utilizați propriul dvs. sistem de procesare de plăți, dvs. sau procesatorul dvs. de plăți veți deține calitatea de comerciant online pentru vânzarea conținutului dvs. Marketplace în funcție de relația dvs. cu procesatorul de plăți.</p>

<h2>Taxe</h2>

<p>Întrucât dvs., nu Mozilla, vindeți conținutul dvs. Marketplace către utilizatorii finali ai Firefox Marketplace, sunteți responsabil(ă) pentru stabilirea caracterului impozabil al perceperii unei taxe de la utilizator pentru descărcarea de conținut Marketplace și pentru rata de impozitare aplicabilă. În plus, sunteți responsabil(ă) pentru plata impozitelor către autoritatea fiscală corespunzătoare în baza tranzacției.</p>

<p>Dacă utilizați sistemul de procesare de plăți integrat al Firefox Marketplace, procesatorii de plăți integrați pot furniza servicii de calculare și plată a impozitelor pe vânzări și/sau TVA în numele dvs. Mozilla nu are nicio obligație fiscală față de dvs. cu privire la conținutul Marketplace, incluzând, fără limitare la acestea, obligațiile de controlare și procesare a plăților, de autentificare a descărcărilor plătite sau plătite anterior, de păstrare a dovezilor privind plățile, de a reporta sau taxa vânzări, de a aplica taxe și accize. Pentru detalii, vă rugăm să accesați secțiunea <a href="https://developer.mozilla.org/docs/Apps/Marketplace_Payments/Tax_FAQ">Întrebări adresate frecvente privind taxele</a> a Mozilla și consultați neapărat avocatul sau administrația dvs. fiscală în cazul în care trebuie să colectați și să plătiți impozite.</p>

<h2>Rambursări</h2>

<p>Sunteți responsabil(ă) pentru rambursări sau restituiri către cumpărătorul conținutului dvs. Marketplace pentru a vă conforma legislației aplicabile. Dacă utilizați sistemul de procesare de plăți integrat al Firefox Marketplace, sunteți de acord prin prezenta cu următoarele:</p>

<ol>
<li>Autorizați prin prezenta Mozilla și partenerii noștri să ramburseze cumpărătorului prețul integral al conținutului Marketplace în numele dvs. în situația în care cumpărătorul solicită rambursarea în 30 de minute sau mai mult după achiziție (dacă acest lucru este impus de legea aplicabilă). După această perioadă, cererile de rambursare pot fi aprobate sau respinse în funcție de justificarea lor. Rambursările se pot efectua după perioada de rambursare de 30 de minute în cazul în care se dovedește că conținutul dvs. este defectuos, conține malware, încalcă politicile noastre (inclusiv <a href="https://developer.mozilla.org/docs/Apps/Marketplace_review_criteria">criteriile noastre de examinare a Marketplace criteria</a>), respectiv este indisponibil sau nu funcționează așa cum se stipulează; și</li>
<li>Mozilla poate investiga și lua măsuri adecvate pentru cantitățile anormale de cereri de rambursare pentru o anumită parte din conținutul Marketplace, pentru a-i asigura calitatea și acuratețea listărilor.</li>
</ol>

<h2>Asistență</h2>

<p>Responsabilitatea pentru furnizarea de asistență tehnică rezonabilă utilizatorilor finali vă aparține în exclusivitate și veți pune la dispoziție informații de contact pentru asistență adecvate (inclusiv afișarea acestora în fiecare pagină cu detalii a conținutului Marketplace) în scopul furnizării de asistență clienților. Nefurnizarea de asistență adecvată pentru conținutul(urile) dvs. Marketplace poate cauza primirea unor aprecieri slabe pentru conținutul Marketplace, vizibilitate mai redusă a acestuia, vânzări reduse, dispute privind facturarea și chiar suspendarea sau eliminarea de pe Firefox Marketplace.</p>

<h2>Obligații privind confidențialitatea</h2>

<p>Sunteți de acord să furnizați utilizatorilor finali o politică de confidențialitate adecvată din punct de vedere juridic, care să descrie cu exactitate orice colectare, utilizare sau dezvăluire de informații furnizate dvs. de utilizatorii finali. Toate aplicațiile trebuie să aibă o politică de confidențialitate. Garantați că orice informație despre utilizatori primită de dvs. de la Mozilla va fi utilizată numai în conformitate cu politica dvs. de confidențialitate și cu legislația aplicabilă în materie de confidențialitate și protecție a datelor.</p>

<p>Sunteți de acord să vă asigurați că orice formă de publicitate a conținutului dvs. Marketplace prezentată utilizatorilor finali respectă toate cerințele acestor Termeni și politica dvs. de confidențialitate în conformitate cu legislația în materie de confidențialitate și protecția datelor. 
De exemplu, (i) publicitatea încorporată și utilizarea datelor provenite din această publicitate trebuie să fie în conformitate cu legislația aplicabilă; (ii) publicitatea încorporată nu trebuie să conțină „spyware”, „malware” sau cod periculos și nu trebuie să cauzeze vătămare corporală vreunei persoane sau daune materiale; și (iii) trebuie să furnizați notificări relevante și dreptul de a alege pentru orice activitate de urmărire care trimite date la dvs. sau la terții care adaptează reclame sau promoții pentru utilizatori.</p>

<h2>Comercializarea aplicației dvs. în Firefox Marketplace</h2>

<p>Sunteți responsabil(ă) pentru încărcarea conținutului dvs. Marketplace pe Firefox Marketplace, pentru furnizarea de informații exacte despre produsele și serviciile care fac obiectul conținutului Marketplace, informații referitoare la caracteristicile și funcționalitatea conținutului dvs. Marketplace, și pentru dezvăluirea cu exactitate a permisiunilor de securitate și a datelor utilizatorilor necesare pentru funcționarea conținutului Marketplace pe dispozitivele utilizatorilor. Dacă există informații despre produse sau servicii care nu sunt exacte sau trebuie actualizate sau modificate, sunteți de acord să efectuați imediat aceste actualizări sau modificări. Cu excepția cazului în care dvs. și Mozilla aveți un acord exprimat în scris în care se prevede contrariul, conținutul dvs. Marketplace nu implică în niciun fel faptul că este produs sau susținut de Mozilla.</p>

<h2>Restricții privind conținutul</h2>

<p>Orice conținut Marketplace distribuit de dvs. în Firefox Marketplace trebuie să respecte <a href="https://www.mozilla.org/about/legal/acceptable-use">criteriile de recenzare Marketplace</a> și <a href="https://developer.mozilla.org/docs/Apps/Marketplace_Review">Condițiile de utilizare ale Mozilla</a>. În plus, Firefox Marketplace prevede ca toate aplicațiile să fie clasificate de International Age Rating Coalition („IARC”). Dezvoltatorii Firefox Marketplace pot accesa în mod gratuit instrumentul de certificare a clasificărilor IARC ca parte a procesului de remitere de aplicații. IARC este o parte terță, iar prin utilizarea instrumentului său de certificare a clasificărilor, sunteți de acord să respectați <a href="https://www.globalratings.com/IARCPRODClient/privacypolicy.aspx">Politica de confidențialitate a IARC</a> și <a href="https://www.globalratings.com/IARCPRODClient/termsofuse.aspx">Termenii de utilizare ai IARC</a>.</p>

<h2>Conturi</h2>

<p>Este necesar un <a href="https:accounts.firefox.com">cont Firefox</a> pentru a remite aplicații către Firefox Marketplace. Sunteți responsabil(ă) pentru toate activitățile asociate contului dvs. și sunteți de acord să respectați <a href="https://www.mozilla.org/about/legal">Termenii de utilizare a serviciului</a> și <a href="https://www.mozilla.org/privacy/firefox-cloud">Politica de confidențialitate</a> pentru conturile Firefox.</p>

<h2>Evaluări și statistici ale aplicațiilor</h2>

<p>Firefox Marketplace permite utilizatorilor finali să instaleze conținut Marketplace pentru a evalua acel conținut Marketplace și a furniza comentarii. Mozilla vă poate furniza statistici agregate privind utilizarea conținutului dvs. Marketplace. O submulțime din aceste date poate fi utilizată pentru a determina plasarea conținutului Marketplace în Firefox Marketplace și poate fi publicat în Firefox Marketplace și prin intermediul API-urilor noastre. Chiar dacă Mozilla va avea acces la aceste date, anumite funcții ale Firefox Marketplace vă permit să păstrați confidențiale anumite statistici neprelucrate față de alți dezvoltatori și utilizatori.</p>

<h2>Retrageri, eliminări și reziliere</h2>

<h3>Retragerea de către dvs.</h3>

<p>Puteți retrage în orice moment orice conținut Marketplace al dvs. de la distribuirea viitoare prin Firefox Marketplace, însă trebuie să respectați acești Termeni și acordul dintre dvs. și utilizatorii finali. Sunteți de acord că retragerea de conținut Marketplace de la distribuirea viitoare prin Firefox Marketplace (a) nu afectează drepturile de licență ale utilizatorilor care au achiziționat sau descărcat în prealabil conținut Marketplace, (b) nu elimină conținutul dvs. Marketplace din aparatele, echipamentele sau alte dispozitive ale utilizatorilor sau din orice parte a Firefox Marketplace unde sunt stocate în numele utilizatorilor (după caz) aplicații descărcate în prealabil și (c) nu modifică obligația dvs. de a furniza sau promova respectivul conținut Marketplace sau serviciile care au fost achiziționate sau descărcate în prealabil de utilizatori.</p>

<p>Mozilla nu va păstra în nicio parte a Firefox Marketplace niciun conținut Marketplace pe care l-ați eliminat de pe Firefox Marketplace, cu condiția să fi informat în scris Mozilla că această eliminare a fost cauzată de (i) o acuzație de încălcare sau de o încălcare reală a vreunui drept de autor, mărci comerciale, secret comercial, prezentări comerciale, patent sau a vreunui alt drept de proprietate intelectuală al vreunei persoane, (ii) o acuzație de defăimare sau o defăimare reală, (iii) o acuzație de încălcare sau o încălcare reală a vreunui drept la publicitate sau confidențialitate al vreunei persoane, sau de (iv) o acuzație sau constatarea faptului că acest conținut Markeplace nu respectă legislația aplicabilă. În cazul în care conținutul dvs. Marketplace se elimină din Firefox Marketplace pe motiv de încălcare, defăimare, nerespectare a unor drepturi de publicitate și confidențialitate sau a legislației aplicabile conform celor descrise mai sus, veți rambursa fiecărui client final care a achiziționat acest conținut Marketplace în termen de 60 de zile înainte de data eliminării, suma plătită de respectivul utilizator final pentru respectivul conținut Marketplace.</p>

<p>Dacă eliminați întregul dvs. conținut Marketplace din Firefox Marketplace, puteți rezilia acești Termeni informând compania Mozilla în scris, cu 30 de zile în prealabil, cu privire la această reziliere. Toate obligațiile ce vă revin în temeiul acestor Termeni cu privire la conținutul dvs. Marketplace vor rămâne în vigoare după rezilierea, indiferent de motiv, a acestor Termeni, inclusiv obligația dvs. referitoare la rambursări scadente, orice garanții și despăgubirea companiei Mozilla.</p>

<h3>Eliminări Mozilla</h3>

<p>Mozilla are dreptul (însă nu și obligația), la libera sa alegere, să elimine orice conținut care, în opinia sa, încalcă vreo politică a sa sau este în vreun fel dăunător sau controversat.</p>

<p>Fără a aduce limitări celor prezentate mai sus, dacă Mozilla este informată de dvs. sau află în alt mod și consideră – la libera sa alegere și în mod rezonabil – că vreun conținut Marketplace sau vreo parte a acestuia (incluzând, fără limitare la aceasta, orice marcă comercială, logo sau altă caracteristică a mărcii asociată cu conținutul Marketplace): (a) încalcă <a href="https://developer.mozilla.org/docs/Apps/Marketplace_review_criteria">criteriile noastre de recenzare Marketplace</a>, <a href="https://www.mozilla.org/about/legal/acceptable-use">Condițiile de utilizare</a> sau altă politică a Firefox Marketplace; (b) poate da naștere unei răspunderi pentru Mozilla sau altă persoană; sau (c) încalcă acești Termeni, Mozilla poate împiedica publicarea conținutului Marketplace în Firefox Marketplace, poate elimina conținutul Marketplace din Firefox Marketplace, poate marca, filtra, modifica materialele conexe (incluzând, fără limitare la acestea, descrieri, capturi de ecran sau metadate), poate reclasifica conținutul Marketplace sau poate întreprinde altă măsură corectivă, la propria alegere. </p>

<p>Pentru informații privind modul în care să ne notificați cu privire la o presupusă încălcare a drepturilor de autor sau a mărcii comerciale, vedeți <a href="https://www.mozilla.org/about/legal/report-abuse/">aici</a>.</p>

<p>Mozilla poate suspenda sau rezilia oricând acești Termeni dacă nu va mai furniza Firefox Marketplace sau consideră că ați încălcat vreo politică sau că nu ați respectat acești Termeni.</p>

<h2>Licențe</h2>

<p>Mozilla vă încurajează să faceți public conținutul Marketplace în baza unei licențe cu sursă deschisă precum MPL pentru cod sursă și a unei licențe Creative Commons pentru opere de creație. </p>

<p>Prin prezenta, acordați Mozilla și societăților afiliate acesteia o licență neexclusivă, internațională, gratuită, sublicențiabilă în baza tuturor drepturilor dvs. necesare pentru publicarea conținutului Marketplace și a caracteristicilor conexe ale mărcii în ceea ce privește Firefox Marketplace și dispozitivele care acceptă conținut Firefox Marketplace. Pentru a garanta claritatea, această licență înseamnă că putem distribui și promova conținutul dvs. Marketplace în așa fel încât să poată fi (a) descoperit și instalat de utilizatori direct de pe Firefox Marketplace, (b) descoperit și instalat de utilizatori de pe o piață terță care distribuie conținut Marketplace sau (c) descoperit și instalat ca preîncărcare pe un dispozitiv FirefoxOS. Conținutul Marketplace poate fi accesat pe orice platformă capabilă să ruleze tehnologii web deschise și pe mai multe dispozitive precum telefoane, tablete, computere desktop și televizoare.</p>

<p>Prin prezenta, acordați partenerilor Mozilla o licență neexclusivă, internațională, gratuită, sublicențiabilă și transferabilă în baza tuturor drepturilor dvs. necesare pentru publicarea conținutului Marketplace și a caracteristicilor conexe ale mărcii în ceea ce privește Firefox Marketplace și pe orice dispozitiv care acceptă conținut Firefox Marketplace.  Licența de mai sus include, dacă este cazul, dreptul (dar nu obligația) partenerilor Mozilla de a preîncărca acest conținut Marketplace pe dispozitivele Firefox OS și a furniza conținut Marketplace cu privire la servicii disponibile prin dispozitive Firefox OS.</p>

<p>În relația dintre Mozilla și dvs., fiecare parte va dispune de toate drepturile, titlurile și avantajele, incluzând, fără limitare la acestea, toate drepturile de proprietate referitoare la caracteristicile mărcii. Cu excepția măsurii restrânse prevăzute în mod expres în acești Termeni, niciuna dintre părți nu acordă, și nici cealaltă parte nu dobândește, niciun drept, titlu sau avantaj (incluzând, fără limitare la aceasta, orice licență implicită) asupra vreuneia dintre caracteristicile mărcii celeilalte părți. Nicio dispoziție din acești Termeni nu vă conferă dreptul de a utiliza vreuna dintre denumirile comerciale, mărcile comerciale, mărcile de servicii, logourile, numele de domenii sau alte caracteristici distinctive de marcă ale Mozilla.</p>

<h2>Publicitate</h2>

<p>Mozilla și societățile afiliate acesteia sau partenerii Mozilla pot include caracteristicile mărcii, capturile de ecran, videoclipurile și versiunile demonstrative ale conținutului dvs. Marketplace și orice conținut cuprins în, accesat de sau transmis prin conținutul dvs. Marketplace în prezentări, materiale de marketing, evenimente de marketing, evenimente pentru dezvoltatori, rapoarte financiare, listări pe site-uri web (inclusiv linkuri către site-ul dvs. web), comunicate digitale și imprimate (precum rețele sociale, buletine de știri, bloguri, pagini web, comunicate de presă, broșuri etc.), ambalaje și liste cu clienți (care includ, fără limitare la acestea, liste cu clienți publicate pe site-urile web ale Mozilla) în scopuri de marketing pentru Firefox Marketplace, FirefoxOS și a produselor și serviciilor Mozilla, sau al publicării conținutului dvs. Marketplace.</p>

<h2>Garanții</h2>

<p>Admiteți și garantați faptul că:</p>

<ol>
<li>Dețineți și veți păstra toate drepturile necesare pentru publicarea, afișarea, prezentarea, utilizarea, reproducerea și transmiterea conținutului dvs. Marketplace peste tot în lume, precum și drepturile de a autoriza alte persoane (inclusiv Mozilla) să facă acest lucru;</li>
<li>În cazul în care conținutul dvs. Marketplace conține identificatori comerciali precum o marcă comercială, o marcă de servicii sau o prezentare comercială, aveți dreptul legal aplicabIl la nivel internațional de a utiliza și autoriza utilizarea operei, a designului, a emblemelor, a numelor și a altor elemente.</li>
<li>Descrierile și alte date pe care le furnizați despre conținutul Marketplace sunt adevărate după cunoștința dvs.; și</li>
<li>Conținutul dvs. Marketplace este însoțit de un acord accesibil care descrie drepturile utilizatorilor săi.</li>
</ol>

<h2>Excluderea garanțiilor</h2>

<p>FIREFOX MARKETPLACE SE FURNIZEAZĂ „CA ATARE”. MOZILLA, CONTRIBUTORII, LICENȚIATORII ȘI DISTRIBUITORII SĂI EXCLUD PRIN PREZENTA ÎN MOD EXPRES SAU IMPLICIT ORICE GARANȚIE, INCLUZÂND, FĂRĂ A SE LIMITA LA ACESTEA, GARANȚII IMPLICITE DE VANDABILITATE, ADECVARE LA UN ANUMIT SCOP ȘI CARACTER NONLITIGIOS. ÎN ANUMITE JURISDICȚII NU ESTE PERMISĂ EXCLUDEREA SAU LIMITAREA GARANȚIILOR IMPLICITE, ASTFEL ÎNCÂT ESTE POSIBIL CA DECLINAREA RESPONSABILITĂȚII SĂ NU SE APLICE ÎN CAZUL DVS.</p>

<h2>Limitarea răspunderii</h2>

<p>ÎNȚELEGEȚI ȘI CONVENIȚI ÎN MOD EXPRES CA, CU EXCEPȚIA SITUAȚIILOR PREVĂZUTE DE LEGE, MOZILLA, CONTRIBUTORII, LICENȚIATORII, FILIALELE, SOCIETĂȚILE AFILIATE ȘI DISTRIBUITORII ACESTEIA SĂ NU FIE TRASE LA RĂSPUNDERE DE CĂTRE DVS., INDIFERENT DE ARGUMENTE, PENTRU DAUNE INDIRECTE, SPECIALE, ACCIDENTALE, CONSECUTIVE, PUNITIVE SAU EXEMPLARE PE CARE LE-AȚI PUTEA SUFERI, INCLUSIV ORICE PIERDERE DE DATE, CHIAR DACĂ SOCIETĂȚII MOZILLA SAU REPREZENTANȚILOR ACESTEIA LI S-A ADUS LA CUNOȘTINȚĂ SAU AR FI TREBUIT SĂ CUNOASCĂ POSIBILITATEA PRODUCERII ACESTOR PIERDERI. ÎN NICIUN CAZ RĂSPUNDEREA AGREGATĂ A MOZILLA FAȚĂ DE DVS. PENTRU ORICE DAUNE REZULTATE DIN SAU LEGATE DE ACEȘTI TERMENI NU VA DEPĂȘI O VALOARE MAI MARE DE (i) 100$ SAU (ii) SUMELE TOTALE PLĂTITE DVS. DE CĂTRE MOZILLA ÎN CELE 12 LUNI ANTERIOARE NOTIFICĂRII INIȚIALE A ORICĂREI PRETENȚII.  ÎN ANUMITE JURISDICȚII NU ESTE PERMISĂ EXCLUDEREA SAU LIMITAREA ANUMITOR TIPURI DE RĂSPUNDERE, ASTFEL ÎNCÂT ESTE POSIBIL CA DECLINAREA RESPONSABILITĂȚII SĂ NU SE APLICE ÎN CAZUL DVS.</p>

<h2>Exonerare; despăgubire</h2>

<p>Exonerați Mozilla, funcționarii, angajații, agenții și succesorii săi de orice pretenții, cereri și daune de orice natură rezultate din sau în legătură cu orice dispută cu alți utilizatori, inclusiv dezvoltatori ai conținutului Marketplace.</p>

<p>Dacă vreun terț formulează o cerere de despăgubire împotriva Mozilla, care are legătură cu utilizarea de către dvs. a Firefox Marketplace sau conținutul dvs. Marketplace, veți apăra și exonera Mozilla de orice răspundere pentru orice daune, pierderi și cheltuieli de orice fel (inclusiv taxe și cheltuieli judiciare rezonabile) legate de această cerere.</p>

<h2>Condiții juridice generale</h2>

<p>Acești Termeni constituie întregul acord legal între dvs. și Mozilla, reglementează utilizarea de către dvs. a Firefox Marketplace și înlocuiește în întregime orice alt acord între dvs. și Mozilla legat de Firefox Marketplace, cu excepția situației în care ați negociat și semnat cu Mozilla un acord separat pentru Firefox Marketplace („Acord personalizat”), caz în care Acordul personalizat are prioritate. Nicio dispoziție din acești Termeni nu va putea fi interpretată în sensul în care vi se acordă vreun drept de utilizare a mărcilor comerciale, numelor comerciale, mărcilor de servicii sau prezentării comerciale ale Mozilla sau ale licențiatorilor acesteia, iar Mozilla își rezervă prin prezenta toate drepturile, titlurile și avantajele conținute de aceștia. Pentru informații privind mărcile noastre comerciale, consultați politicile noastre de utilizare a mărcii comerciale și logoului.</p>

<p>Sunteți de acord că, dacă Mozilla nu exercită sau nu pune în aplicare vreun drept legal sau vreo cale de atac cuprinsă în acești Termeni (sau de care Mozilla beneficiază în temeiul oricărei legislații aplicabile), acest lucru nu reprezintă o renunțare formală la drepturile Mozilla, iar Mozilla beneficiază în continuare de respectivele drepturi sau căi de atac.</p>

<p>Dacă o instanță competentă în această materie decide că una dintre dispozițiile acestor Termeni este nulă, această dispoziție va fi eliminată din Termeni fără ca acest lucru să afecteze celelalte dispoziții ale acestor Termeni. Celelalte dispoziții ale acestor Termeni vor continua să fie valide și să producă efecte juridice.
RESTRICȚII PRIVIND EXPORTUL DISTRIBUIREA DE CONȚINUT MARKETPLACE DE CĂTRE DVS. PE FIREFOX MARKETPLACE POATE FACE OBIECTUL LEGISLAȚIEI ȘI NORMELOR ÎN MATERIE DE EXPORT DIN STATELE UNITE. TREBUIE SĂ RESPECTAȚI TOATE LEGILE ȘI NORMELE NAȚIONALE ȘI INTERNAȚIONALE ÎN MATERIE DE EXPORT CARE SE APLICĂ DISTRIBUIRII DE CONȚINUT MARKETPLACE DE CĂTRE DVS. ACESTE LEGI INCLUD RESTRICȚII PRIVIND DESTINAȚIILE, UTILIZATORII ȘI UTILIZAREA FINALĂ.</p>

<p>Drepturile conferite în cadrul acestor Termeni nu pot fi cesionate sau transferate de către dvs. fără aprobarea scrisă prealabilă a Mozilla. Nu vi se permite să delegați responsabilități sau obligații ce vă revin în baza acestor Termeni fără aprobarea scrisă prealabilă a Mozilla.</p>

<h2>Legea aplicabilă și jurisdicția</h2>

<p>ACEȘTI TERMENI ȘI RELAȚIA DVS. CU MOZILLA ÎN TEMEIUL ACESTOR TERMENI VOR FI REGLEMENTATE DE LEGISLAȚIA STATULUI CALIFORNIA DIN STATELE UNITE ALE AMERICII FĂRĂ A ȚINE SEAMA DE PREVEDERILE PRIVIND CONFLICTUL DE LEGI. Dvs. și Mozilla conveniți că soluționarea oricărei probleme de ordin juridic legate de acești Termeni ține de competența exclusivă a instanțelor aflate în comitatul Santa Clara din statul California. În ciuda acestui fapt, sunteți de acord ca Mozilla să aibă în continuare posibilitatea de a solicita interdicții (sau un tip echivalent de măsură reparatorie urgentă) în orice jurisdicție.</p>
